אמו, אביו ואחיו של הפעוט עלי דוואבשה, שנרצח בהשלכת בקבוקי תבערה לעבר ביתו בכפר דומא בסוף השבוע, עדיין מאושפזים במצב אנוש. בתל השומר מאושפזים האם, ריהאם, ובנה בן הארבע אחמד. שניהם מורדמים ומונשמים, ועדיין נשקפת סכנה לחייהם. בבית החולים סורוקה בבאר שבע מאושפז אבי המשפחה, סעד, וגם הוא סובל מכוויות חמורות ועדיין נשקפת סכנה לחייו. אמש הגיעו רבים לבקר את בני המשפחה ולחזקם בשעותיהם הקשות.
