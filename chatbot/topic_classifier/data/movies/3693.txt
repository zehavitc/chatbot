אחת לכמה זמן מגיע תאריך המספק תירוץ לעריכת רשימות ודירוגים בסגנון "הסרטים הכי טובים אי פעם". אבל לפעמים גם בלי שיתחלף אלף, מחליט גוף כזה או אחר כי יש לענות מחדש על השאלה המופרכת מיסודה "מהו הסרט הגדול ביותר שהופק" ומהם השני, השלישי וכל השאר. אז לא לכבוד שום אירוע מיוחד, ערך המגזין הנחשב "אמפייר" את מה שכונה על-ידו כ"סקר הסרטים השאפתני מכולם". 10,000 קוראים, 150 מאנשי המפתח של הוליווד ו-50 מבקרי קולנוע מובילים התבקשו להציב על כל טרסה וטרסה את הכותרים האהובים או המופלאים ביותר לדעתם. התוצאה היא רשימת 500 הסרטים הגדולים בכל הזמנים, שכוללת יותר מדי הפתעות.
