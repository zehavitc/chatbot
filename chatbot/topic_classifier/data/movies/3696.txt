בנימה חיובית יותר, עד שנגיע לעשירייה הפותחת, מדובר במצעד מוצלח באופן כללי. הרי סרטים שמרגישים לא שייכים לסקירה יהיו בכל מקרה, אבל קשה להצביע על נעדרים בולטים והרוב הגדול ראוי ואף ממוקם לא רע בכלל. וכאשר בחמישים הסרטים הגדולים אפשר למצוא את טריפו, טרקובסקי, קורוסאווה ולאונה (פעמיים), אפילו לסינפילים יהיה קשה להתלונן, בהתחשב בעובדה שסרט אחד של במאי מייצג את מכלול עבודותיו בסקרים מסוג זה. בצד ההוליוודי העניינים בטוחים יותר, כמתבקש. לצד יוצרים מוערכים מכל העשורים, מהיצ'קוק וקובריק ועד וויילדר וסקורסזה, נמצאים בחמישים המובילים גם שמות מפתיעים יותר אבל מוצדקים לא פחות כגון קרול ריד ("האדם השלישי"), וסם ריימי ("Evil Dead 2"). סטיבן ספילברג מופיע ארבע פעמים באותם חמישים, מתוכן פעמיים בעשרת הגדולים.
