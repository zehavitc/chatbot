נתחיל בכך שכמו כל סקר, גם זה הגדול והמופלא סובל משתי מחלות מנוגדות שמוציאות ממנו כל רצינות שהיא – נוסטלגיזם וקוצר-זיכרון. מצד אחד, הרשימה מפוצצת בסרטים שערכם הקולנועי לא גדול במיוחד, אבל אפקט "ראינו אותם בגיל 15 וההתלהבות לא שככה מאז" העצים אותם למימדי קלאסיקות אלמותיות. אפילו העשירון העליון סובל מהתופעה. מאידך, ישנם חמישה סרטים מהשנה הנוכחית, ברשימת כל הזמנים – "אינדיאנה ג'ונס 4", "איירון מן", "וול-אי" וקלוברפילד (?!), כולם מדשדשים בזנבה. "האביר האפל" לעומתם, נמצא במקום ה-15, לא פחות. אגב, הסרט הוותיק ביותר, והוא לא היחיד משנות ה-20, שוכן לו במקום ה-399. זהו "greed" משנת 1924, של הבמאי ואיש הראינוע אריק פון שטרוהיים.
