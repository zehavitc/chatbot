מסע ההיחלצות ההירואי של הפועל עכו הושלם בצורה מוצלחת ביום שני, עם 1:2 בנתניה, וגם הערב (שבת) הוכיחה הקבוצה של שלומי דורה שהיא קרוצה מחומרים אחרים, לפחות כשזה מגיע לליגת העל שלנו. עכו ניצחה גם במחזור הסיום של העונה, הפעם 0:1 את בני סכנין, כדי לצבור, שימו לב, 23 נקודות ב-30 האפשריות מאז המחזור ה-23, ואם יש צדק בכדורגל, הרי שלדורה ושחקניו מגיע, ועוד איך מגיע לחגוג עונה נוספת בליגת העל. שער בודד ומוקדם של אליאור סיידר (3) עשה את ההבדל בין הקבוצות הערב, במשחק שהיה לפרוטוקול בלבד ולא התעלה לרמה גבוהה. על אף ההפסד, סכנין מסיימת את העונה במקום השביעי, והערב היא רשמה את הפסדה הראשון בפלייאוף התחתון.
