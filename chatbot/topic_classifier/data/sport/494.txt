בפעם החמישית בתשע העונות האחרונות: מכבי חיפה מסיימת במקום החמישי בליגת העל. הירוקים לפחות חתמו הערב (שבת) עונה עגומה שהתחילה בקול תרועה רמה וננעלה בקול ענות חלשה, עם ניצחון ביתי 1:4 על עירוני קרית שמונה ויקוו לשחזר עם המאמן החדש-ישן רוני לוי את ימי הזוהר מהקדנציה הראשונה שלו. מבחינת סגנית האלופה, שהופיעה עם הרכב שכלל כמה שחקנים צעירים, מדובר בלא יותר ממכה קלה בכנף. דקל קינן (40), אלירן עטר (58), רובן ראיוס (61 בפנדל) ואפילו איתי שכטר (83 בפנדל) סידרו לירוקים ניצחון לפני הפגרה, כשאדריאן רוצ'ט (45) רק השווה זמנית.
